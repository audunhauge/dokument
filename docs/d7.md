### Markusvik Velforening Markusvikvegen 31 4234 Jelsa post\@markusvik.no

Jelsa, 2. februar 2022

Suldal Kommune Eidsvegen 7 4230 Sand postmottak\@suldal.kommune.no

#### DETALJPLAN FOR HYDROGENANLEGG PÅ GNR.139 BNR.102 M.FL, JELSA. UTTALE TIL PLANEN.

### Innledning.
Suldal kommune har lagt Planframlegget om hydrogenanlegg på
Sandaneset, Jelsa ut på offentlig ettersyn. De har foreløpig vurdert 

>    at dei samfunnsmessige fordelane med etablering av hydrogenanlegget på
>    Jelsa overstig dei ulempene etableringa vil føre med seg. 

Målsettingen med anlegget er ihht. utbygger Gen2Energy «å utvikle og etablere en
grønn hydrogenproduksjon ved vannelektrolyseanlegg». Planen skal legge
til rette for en trinnvis utbygging med et maksimalt kraftuttak på 80
MW. Hensikten er å produsere såkalt «grønt hydrogen» og skal dermed være
en del av «det grønne skiftet». Å plassere et slikt anlegg i Suldal og
på Sandaneset, med de arbeidsplasser dette skaper, synes umiddelbart å
være både attraktivt og ønskelig. Imidlertid når vi nå ser konsekvensene
av hvordan et slikt anlegg lokalt vil fortone seg, samtidig som vi først
nå også aner konsekvensene av vår nære elektriske tilknytning til Europa
gjennom sjøkablene fra Kristiansand, Lista og Kvilldal, er det grunn til
å vurdere saken med nye øyne. Vi tillater oss derfor å hevde at med det
prisnivået på elektrisk kraft vi nå aner i kraftmarkedet i vårt område,
vil et slikt prosjekt ha negativ samfunnsmessig verdi.

For å begrunne dette og for å kunne belyse problemstillingen, tillater
vi oss først å komme med en del teknisk bakgrunnsinformasjon.

### Fremtiden er elektrisk.
I diskusjonen omkring «det grønne skiftet» har
fokus vært lagt på reduksjon i utslipp av CO2 fra fossilt brensel, både
til oppvarmingsformål og fra forbrenningsmotorer. Produksjon av
elektrisk kraft foregår i dag også hovedsakelig fra fossile kilder. Det
internasjonale Energibyrået (IEA) sier at 68 % prosent av all
elektrisitetsproduksjon i dag kommer fra fossile kilder. Alt dette må
erstattes av fornybare kilder. Her er elektrisk kraft produsert fra sol,
vind og vann en svært viktig faktor. En ytterligere drivende kraft er at
man nå også ser at en elektrisk motor er forbrenningsmotoren fullstendig
overlegen, både når det gjelder bruksområde, pris, vedlikehold og
enkelhet. Eksempelvis regner Volkswagen med å si opp mange tusen ansatte
ved overgangen til produksjon av bare elektriske biler. All transport
vil etterhvert bli basert på elektrisitet. Sammen utløser dette et
enormt stort behov for elektrisk kraft basert på fornybare kilder. Noen
land, bl.a. Frankrike, diskuterer nå også atomkraft på nytt. Nå på
nyåret understreket statsminister Støre behovet i Norge for å forsere
utbyggingen av fornybare kraftkilder.

### Lagring av elektrisk kraft. 
Elektrisk kraft kan i sin natur ikke lagres
direkte. Det kan bare lagres i andre energiformer bl. a. som kjemisk
energi i batterier, vann i høgtliggende magasiner eller som i dette
tilfelle i form av hydrogen. Fra hydrogen genereres elektrisitet i
brenselceller. I transportsektoren har det hittil utkrystallisert seg 3
metoder for lagring av elektrisk kraft rangert etter størrelsen på
lagringsbehovet: 
1. Batterier 
1. I form av hydrogen (trykksatt) 
1. I form av ammoniakk (Kjemisk formel: NH3) 

Hydrogen i form av ammoniakk kan
brukes istedenfor rent hydrogen i skip fordi dette lagres flytende ved
«bare» minus 33 ºC i motsetning til hydrogen som trenger minus 253 ºC.
Det forskes også på andre lagringsmetoder, bl.a. metanol/etanol. Vi har
sannsynligvis bare satt starten på hva «det grønne skifte» vil medføre.
Imidlertid er det ingen tvil om at hydrogen er en del av fremtiden.
Rapporten: «Hydrogen som klimaløsning» fra Klimastiftelsen belyser noen
fordeler og ulemper ved produksjon og bruk av hydrogen. Batterier brukes
i dag i stadig større omfang fordi virkningsgraden er rimelig god. Av
den elektrisitet man putter inn i et batteri, får man igjen ca. 90 %.

Fergesambandet Hjelmeland -- Nesvik har nå 2 batteriferger, men disse skal også med
tiden kunne benytte hydrogen. Bruk av hydrogen som lagringsmedium har
imidlertid en betydelig ulempe, nemlig at man får et vesentlig større
tap enn ved bruk av batterier. Ved produksjon av hydrogen, gjennom
elektrolyse av vann med elektrisk kraft, kan dette gjøres idag med en
virkningsgrad på 65-70%. 

Å regenere elektrisk kraft tilbake i en
brenselcelle kan normalt gjøres med en virkningsgrad på 60-70%. I
tillegg kommer ca 10 % tap som følge av trykksetting av hydrogen til 350
bar for transport og lagring. Tapene kan reduseres noe ved utnyttelse av
spillvarme både ved produksjon og bruk. Hele denne prosessen gir derfor
et samlet tap på minst 50 %. (Kilde: KMD/OED-rapport: Produksjon og bruk
av hydrogen i Norge.) 

Produksjon av «grønt» hydrogen er derfor først og
fremst attraktivt der kraften er rimelig, f.eks fra havvindparker og
andre produksjonssteder som har svak tilknytning til sentrale
kraftmarkeder. Et eksempel her er hydrogenproduksjon fra vindkraft på
Raggovidda (Varangerhalvøya). Grønt hydrogen konkurrerer også med
«blått» hydrogen, som er produsert fra naturgass med lagring av CO2. 

Det planlegges nå et større anlegg ved Hammerfest i Finnmark for produksjon
blått hydrogen i form av ammoniakk med en produksjonskapasitet på 3000
tonn ammoniakk pr. dag. Med dette som bakteppe synes det å være et
faktum at hydrogenanlegget på Sandaneset neppe kan være lønnsomt for
Gen2Energy uten at de får en svært gunstig kraftkontrakt som grunnlag
for sin hydrogenproduksjon.

Markedsprisen på elektrisk kraft i Sørvest-Norge og Suldal. De seneste
uker og måneder har alle som bor i sørlig deler av Norge fått merke et
helt annet prisnivå på elektrisk kraft enn vi har hatt tidligere. Dette
gjelder både husholdninger og bedrifter. Tomatbønder på Finnøy har bl.
a. måtte stenge ned produksjonen pga dette. Den forskjell i markedspris
vi nå opplever i vårt område i forhold til resten av landet, kan
dokumenteres med følgende. I 2021 var spotprisen på Nordpool i vårt
område (NO2) i jan.- aug.: ca. 0,5 kr/kWh, i aug,- nov.: ca 1 kr/kwh og
i desember toppet det seg med 1,8 kr/kWh. Det gir en snittpris for hele
året på 0,95 kr/kWh. I Midt-Norge (NO3) var gjennomsnittsprisen for hele
året 0,40 kr/kWh, og i Nord-Norge (NO4) var denne 0,36 kr/kWh. Statnett
uttaler i en artikkel i Energinytt 18. jan. at forskjellen i kraftpris
mellom Sør-Norge og Midt/Nord-Norge vil vedvare i minst 10 - 15 år
framover, dog kanskje i noe mindre grad enn vi har sett nå. Gjennom våre
elektriske forbindelser til Sverige, Danmark, Tyskland og England er
SørNorge og spesielt vårt område nå nært knyttet til det europeiske
kraftmarkedet. Her i Sørvest-Norge vil vi for fremtiden ha et prisnivå
på elektrisk kraft som er tilnærmet likt markedet i Europa. Det er svært
interessant å registrere hvordan norske kraftprodusenter nå nylig
opprettholdt et høgere prisnivå i Norge enn Europa, kfr. TVprogrammet
Debatten torsdag 6. januar.

Det er mot dette markedet prisen på kraft til hydrogenanlegget må
måles. Dette leder til følgende konklusjon: Enten blir prisen for høg,
dvs. prosjektet er ulønnsomt for utbygger. Eller så blir prisen for lav,
og da er samfunnsnytten negativ. Det sier seg da selv at hvis utbygger
er fornøyd, er samfunnsnytten negativ. Den tekniske utredningen
tidligere, som viser spennet i lønnsomhet, tilsier at det er umulig å
tilfredsstille begge parter i vårt markedsområde. Vi registrerer i
Øyposten av 17. jan. at Norled nå skrinlegger sine planer om småskala
hydrogenproduksjon på Finnøy. Dette bekrefter vår ovenstående
konklusjon.

### Konsesjonskraft. 
Konsesjonskraft ble opprinnelig tildelt kraftkommunene
for at de skulle kunne tilby rimelig kraft for å tiltrekke seg
arbeidsplasser. I 1990 ble den nye energiloven fremmet for Stortinget av
daværende energiminister Eivind Reiten og vedtatt. Dermed skulle
produksjon og omsetning av elektrisk kraft nå følge markedets behov og
regler. Den ideelle målsetting med dette er at markedet skal sørge for
en mest mulig optimal utnyttelse av samfunnets samlede ressurser. Vårt
samarbeid med Europa gjennom EFTAavtalen, gjør at dette markedet
omfatter hele EU. Konsesjonskraftens formål er i strid med dette. I
denne sammenheng er det også interessant å merke seg Stavangers
Aftenblads omtale av prosjektet torsdag 6. januar. Her sier kommunen
selv 
> at eventuell salg av konsesjonskraft må skje på markedsmessige
> vilkår. Grunnen er at EFTA's overvåkningorgan ESA forbyr norske kommuner
> å selge billig konsesjonskraft videre til lokalt næringsliv. 

Med de store kraftutbyggingene Røldal-Suldal og Ulla-Førre har Suldal kommune
anledning til å ta ut betydelige mengder konsesjonskraft og til en pris
på ca 12 øre/kWh. Det er klart at for Suldal kommune ville det være
svært lukrativt å selge denne konsesjonkraften for en rimelig pris for å
tiltrekke arbeidsplasser. Da ville man imidlertid foreta en uønsket
suboptimalisering av hele samfunnets resurser. Som forklart tidligere
tilsier markedsmekanismen at hydrogen bør produseres der markedet
prissetter elektrisk kraft lavere enn det vi i dag ser i Suldal og
sørvest-Norge. Med økende etterspørsel etter klimanøytral kraft, er det
all grunn til å tro at dette prisnivået vil vedvare men også svinge
betydelig. Spissformulert: Produksjon av grønn hydrogen med verdifull
kraft fra Suldal istedenfor ubrukt eller lavt priset kraft i andre deler
av landet, ville i realiteten forsinke utfasing av kullkraft i Europa,
noe som selvfølgelig er samfunnsmessig uønsket. Vi regner med at Suldal
kommune har vurdert muligheten for bruk av konsesjonskraft nøye.
Hydrogenanlegget med sine 80 MW synes å være tilpasset Suldal kommunes
maksimale mulighet for uttak av konsesjonkraft. Nå sier imidlertid
ordfører Gerd Helen Bø i Suldalposten 19. jan: 

> «Det er mogeleg å lage langsiktige avtalar på marknadmessige vilkår. ... 
> Det er ingen konkrete planer/prosjekt per i dag. 

Dette er svært avklarende.

### Oppsummering. 
Vi har i det ovenstående dokumentert at grønt hydrogen
produsert med høyverdig vannkraft i vårt område ikke er samfunnsmessig
lønnsomt. Dette skyldes vår plass i det europeiske kraftmarked kombinert
med de samlete tap forbundet med produksjon og bruk av hydrogen. Med
Blåsjø som batteri, må den verdifulle vannkraften i vårt område brukes
direkte i markedet utenom en tapsmessig vei med hydrogen. Her er tallene
så klare at det ikke handler om vurderingsfeil. Hvordan kan da Gen2
Energi finne lønnsomhet i det framlagte prosjektet? Vi registrerer at i
det utsendte høringsnotat er nett-tilknytning godt beskrevet. Hvordan
denne kraften skal skaffes tilveie i markedet, er derimot overhodet ikke
er nevnt. Elektrisk kraft er den bærende innsatsfaktoren i fabrikken.
Fullt utbygget dreier det seg tross alt om et årlig uttak av
«indrefileten» av norsk vannkraft i en størrelsesorden av 0,7 TWh! Vi
anbefaler derfor Suldal kommune å få avklart dette sentrale spørsmålet,
før det legges mer ressurser i prosjektet.

Hydrogenfabrikkens plassering i et bolig- og rekreasjonsområde.
Hydrogenfabrikkens plassering har vi generelt påpekt tidligere i vår
uttale av 26.06.2021. Hovedgrunnen for at plasseringen er valgt, er
oppgitt til å være at dette er et tidligere industriområde, og at man
her kan komme raskt i gang. Man skal være klar over at dette er et helt
annet prosjekt enn det tønnefabrikken var. Omfanget av
konsekvensutredningene som selskapet har fått gjennomført, understreker
i seg selv dette. Industriområdet, som den tidligere tønnefabrikken
benyttet, må utvides betydelig. I tillegg belegger hydrogenfabikken
ytterligere arealer i form av betydelige sikkerhetssoner. Alt dette i et
område som er regulert til bolig og rekreasjon i tillegg til noen små
LNF-områder. I dette tilfellet fungerer LNF-områdene som et positivt
innslag i bolig/rekreasjons-områdene og øker verdien av disse. «Å komme
raskt i gang» kan neppe tillegges nevneverdig vekt uten at prosjektet
skal være av kortvarig karakter. Her er det vel snakk om produksjon i
flere 10-år? Selv om påvirkningen fra tønnefabrikken tidligere var
minimal, skal man også være klar over at folk har vennet seg til den
idyllen vi nå har etter at tønnefabrikken ble nedlagt. Hydrogenfabrikken
vil endre dette dramatisk. Suldal kommune er selvfølgelig opptatt av
arbeidsplasser. Men mest av alt må vel kommunen være opptatt av å snu
trenden med befolkningsnedgang til befolkningsvekst. Suldal
Arbeiderparti kommenterer denne problemstillingen i Suldalsposten 3.
nov. 2021: «....vi er positive til seriøse aktører som ynskjer å
etablere næring i kommunen vår. Spesielt når det gjeld fremtidsretta
grøne næringer som det både WindWorks og hydrogenproduksjon
representerer. Ikkje fordi vi desperat treng arbeidsplassar åleine. Som
demografirapporten Victor Norman la fram i fjor tydelig viste, er det i
Suldal, som i resten av distrikts-Norge, ei større utfordring med å få
tak i arbeidskraft enn arbeidsplassar.» Andeler ansatte suldøler hos
Norsk Stein dokumenterer dette.

Da må det vel være en hovedmålsetting i kommunen å gjøre det attraktivt
for å få folk til å bosette seg her. I vår uttale av 26.06.21 beskrev vi
hvor attraktivt Jelsa og Sandaneset er som bolig- og rekreasjonsområde.
I motsetning til mange steder ellers i kommunen, har Jelsa hatt en
befolkningsvekst de senere år. Her har man tydeligvis gjort noe riktig.
Å legge en hydrogenfabrikk i dette området nå, kan i beste fall
karakteriseres som uheldig. Vi skal se nærmere på noen
konsekvensområder.

### Støy. 
Støy har vært gjenstand for betydelig gjennomgang i
konsekvensutredningen. Vi siterer fra utredingen: «Klima- og
miljødepartementets «Retningslinje for behandling av støy
arealplanlegging», T-1442:2021, legges til grunn ved arealplanlegging og
behandling av byggesaker etter plan- og bygningsloven (PBL) i kommunene
og berørte statlige etater. Retningslinjen gir anbefalte grenseverdier
for støynivå utendørs, på fasade og på uteoppholdsarealer for støyfølsom
bebyggelse.» Et eksempel på en slik grenseverdi er: «Kravet til
uteoppholdsareal med tilfredsstillende støynivå gjelder både godkjente
boliger og fritidsboliger. Døgnekvivalent støynivå skal ikke overstige
55 Lden i 1,8 m høyde på uteplassen.» 55 db er altså det døgnekvivalente
støynivået vi heretter må tåle i vårt bolig- og rekreasjonsområde! Et
støynivå vi må tåle 24/7/365. I bynære områder synes dette muligens
akseptabelt, men i Markusvik vil dette oppleves som et sjokk. Her er det
normalt i dag bare været som skaper et lydtrykk over døgnet, bare ispedd
kortvarige hendelser som hurtigbåt, postbil og bossbil. Ved stille
værmessige perioder har stikkprøver vist lange perioder med lydtrykk
under 30 db. Decibel(db) skalaen er logaritmisk og 10 db økning gir en
dobling av lydtrykket. En økning fra 30 db til 55 db gir en 6-dobling av
lydtrykket! Hydrogenfabrikken vil dermed medføre en dramatisk endring.
På bakgrunn av støykartleggingen som er utført i forbindelse med
etablering av anlegget slås det fast at hydrogenanlegget med tilhørende
lager og havnevirksomhet medfører støy over gjeldende grenseverdier ved
støyømfintlig bebyggelse like vest for anlegget. I tillegg er det også
noe mer støy øst for Jelsavågen som berører naust, strandsonen og en
bolig. Overskridelsene er størst ved kveld og natt ettersom
grenseverdiene da er strengere enn på dagtid. Spesielt
containervirksomheten gir store støyplager. Dette er og en type
virksomhet som skjer til alle døgnets tider og som i praksis vanskelig
kan reguleres pga. krav til kort liggetid fra lasteskipene. Støyplagene
fra anlegget vil både redusere områdets verdi som rekreasjonsområde og
følgelig medføre betydelig verdiforringelse på eiendommene i Markusvik.
Det er også på sin plass å påpeke at tilsvarende forhold vil gjelde for
hele Jelsa, om enn i mindre grad. På stille dager vil støy og lyd fra
hydrogenfabrikken allikevel registreres over hele Jelsa. På stille dager
flyter lyden langt. Hvor er da «idyllen» Jelsa, som folk har flyttet
til?

### Lysforurensning. 
Lysforurensning er et tema som ikke er berørt i
konsekvensanalysen. Dette burde også vært behandlet i utredningen. Vi
kjenner ikke fabrikkens behov for utebelysning, men det er vanskelig å
se for seg at en containerhavn, som en snakker om i dette tilfellet kan
drives uten kraftig utebelysning. Containerhavner som etableres i dag
har tvert imot svært omfattende utebelysning. Vi tviler på at det vil
være mulig å sitte på terrassen en høstkveld å betrakte stjernehimmelen
med fabrikken i nærheten. Dette er en av de kvalitetene et godt boligog
rekreasjons-område blir verdsatt etter, og som nå forringes. Vi regner
imidlertid også med at både boligfeltet Svehaugane og det planlagte
byggefeltet på Sandaneset vil bli berørt av lysforurensningen fra
fabrikken og containerområdene.. Dette vil den manglende
konsekvensanalysen avdekke, og dermed danne grunnlag for berørte
eiendommenes verdiforringelse.

### Eksplosjonsfare. 
Anlegget er kategorisert under storulykkeforskriften.
Vi regner med at alle tiltak i hht. forskriften blir fulgt for å
minimalisere risikoen til et akseptabelt nivå. Det vil imidlertid alltid
være en liten rest-risiko. Å plassere denne rest-risikoen inne i et
bolig- og rekreasjonsområde er ingen god løsning. Her er det nok først
og fremst den psykologiske effekten som er tellende og ikke den reelle
eksplosjonsfaren. Det som derimot er sikkert, er at også dette vil
medføre en verdiforringelse av eiendommene i Markusvik.

### Kompensasjonsordninger. 
På bakgrunn av de anmerkninger vi gitt i denne
høringsuttalelsen, kan vi vanskelig forstå at prosjektet kan
gennomføres. Dersom dette allikevel skulle skje, må kommunen raskt få på
plass kompensjonsordninger for den verdiforringelse de enkelte
eiendommer utsettes for. Det må være opp til den enkelte å kunne velge
mellom full utløsning av eiendommen eller kompensasjon for
verdiforringelse for eiendommene i Markusvik.

### Vår hovedkonklusjon. 
Vi har i det ovenstående dokumentert at grønt
hydrogen produsert med høyverdig vannkraft i vårt område ikke er
samfunnsmessig lønnsomt. Dette skyldes vår plass i det europeiske
kraftmarked kombinert med de samlete tap forbundet med produksjon og
bruk av hydrogen. Etablering av fabrikken vil gi betydelige ulemper i
form av støy- og lysforurensing samt en viss fare for storulykke. Støy-
og lysforurensing er spesielt generende når det oppleves på plasser der
en minst hadde ventet det. 
Bolig- og rekreasjonsområdene som en har i nærområdene til fabrikken er 
nettopp slike områder der en
forventer ro og fred. Vi tror også at dette vil påvirke kommunens egen
målsetting om befolkningsvekst negativt. Dersom allikevel prosjektet
blir gjennomført, må det opprettes kompensasjonsordninger for samtlige
berørte eiendommer.

Styret i Markusvik Velforening Odd-Egil Djøseland Styreleder (Sign)
Jarle Søiland Styremedlem (Sign) Arild Syvertsen Styremedlem (Sign)

Kopi: Statsforvalteren i Rogaland. sfropost\@statsforvalteren.no

Dette dokumentet oversendes bare elektronisk.

