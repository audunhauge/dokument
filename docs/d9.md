Adm.enhet: Forvaltningsseksjonen i region Sør Saksbehandler: Knut
Kristian Skjolden Telefon: 97672957 Vår referanse: 21/8080 Deres
referanse:

Statsforvaltaren i Rogaland Att: Postboks 59 Sentrum 4001 STAVANGER

Dato: 07.02.2022

Innspill med innsigelse til forslag om detaljregulering for
hydrogenanlegg på gnr139 bnr102 m.fl. Jelsa, Planid 2021 - Suldal
kommune Rogaland Vi viser til brev 21.12.2021 om høring av ovennevnte
detaljreguleringsplanforslag. Fiskeridirektoratet region Sør har fått
utsatt frist for innspill med inntil 1 uke. Fiskeridirektoratet region
Sør fremmer innsigelse med bakgrunn i at hensyn til nasjonalt viktig
ressursområde i form av tareskog, overlappende med gytefelt, ikke er
tilstrekkelig ivaretatt. Man må vurdere alternativ plassering vekk fra
tareforekomstene. Formål og bakgrunn Formålet med planarbeidet er å
etablere et nytt hydrogenanlegg med lagerareal for utskipingsklare
konteinere, basert på utvidelse av industri-/lagerareal og forlenget
kai. Kaien skal etableres med ny fylling i sør, i forlengelse av
eksisterende kai. Videre er formålet å utvide eksisterende
industriområde nordover, slik at det kan etableres et lagerområde på
nordsiden av dagens bygg. Fiskeridirektoratet region Sør ga innspill til
oppstartsvarsel for samme plan i brev datert 30.6.2021, hvor vi bl.a.
pekte på at det er registrert svært viktige tareskogforekomster samt
gytefelt for torsk i, og rundt, planområdet. Det er også registrert
låssettingsplass nært ved. Vi skrev bl.a. også at:

«Fiskeridirektoratet er generelt positiv til planer og tiltak som
faktisk gir positive virkninger for miljø, f.eks. anlegg som bidrar til
produksjon av bærekraftig energiform/energibærer, og som bidrar til CO²
reduksjon. Man bør likevel ikke legge opp til tiltak som er svært
negative for naturlige vekster som gjennom opptak av næringsstoffer i
havet og fotosyntese, danner store menger biomasse som binder CO², slik
tare faktisk gjør. Netto positive bærekraftsvirkninger vil ikke være
særlig stor med utfylling i nasjonalt viktig tareskog. Intakte
økosystemer med tare og ålegras er per i dag svært billige alternativer
for karbonfangst og -lagring. Å ødelegge slike områder, vil motvirke at:
«I dette tilfellet er det også forventet positive virkninger for miljø
...».» Videre skrev vi at: «Så lenge planen ikke er i strid med
nasjonale eller vesentlige regionale interesser for fiskeri, marine
ressurser og marint miljø, vil Fiskeridirektoratet region sør ikke ha
innsigelse til planen.» Vurdering og innspill

Postadresse: Postboks 185, 5804 Bergen \| Telefon: 55 23 80 00
Organisasjonsnr: 971 203 420 \| E-postadresse: postmottak\@ﬁskeridir.no
\| Internett: www.ﬁskeridir.no

Nærmere om planprosessen Planbeskrivelsen viser etter vår vurdering at
det ikke er foretatt særlig grundig eller uhildet vurdering og
beskrivelse av planens virkninger for tareskog, gytefelt og øvrig marint
miljø og marine ressurser samt for fiskeriene, slik kravet etter plan-
og bygningsloven er. F.eks. sier forslagstiller i planbeskrivelsen at:

«Det er ikke avdekket vesentlige/store negative konsekvenser for
naturmangfold i sjø og på land, landskapsvirkningen, bruken av
strandsonen etc.» Man har også konkludert med at: «tareskogen er
flekkvis, i dårlig tilstand og at påvirkningen av dette økologisk
funksjonsområde vurderes som usikker, fordi endelig utforming ikke er
avklart. Fordi den samlete størrelse er stor, bare en mindre del
muligens blir berørt, er konsekvensene vurdert som «liten til middels» i
anleggsfasen og med «noe miljøskade» for det varige inngrepet.» Det
aktuelle området er likevel registrert som nasjonalt viktig
tareskogforekomst. Forekomst og tilstand vil variere gjennom sesongen og
mellom år. Man må også se nærmere på hvilke faktorer som kan ha påvirket
eventuell dårlig tilstand. Bl.a. har planlegger pekt på usikkerhet mtp.
forbindelse til permanent avløpssystem. Eventuell økt mengde
næringssalter mv. til sjø er kjent for å kunne ha effekt på makroalger i
fjæresamfunn, slik at tang- og tareforekomster, undervannsvegetasjon og
tilhørende artsmangfold påvirkes negativt. Her har man uansett også
funnet ålegras på mudderbunn. Ålegras har minst like viktige funksjoner
som tareskog, og er også en utsatt og sårbar naturtype. Forslagstiller
skriver da også videre at:

«Det er viktig å poengtere at det ble utført en grov kartlegging av
området og mer detaljert vurdering av tilstand og verdi til den
registrerte tareskogen, samt ålegrasengen må utføres i en senere
prosjektfase når utfylling, samt motfylling er detaljprosjektert. Dette
er naturlig å gjøre i sammenheng med søknadsprosessen mot
forurensningsmyndighet.» Massiv utfylling i et egnet område for
tareskog, og ålegras, vil uansett være svært negativt og medføre store
og varige skader. Det hjelper lite å fastslå mer detaljert tilstand og
verdi senere, hvis man allerede langt på veg har bestemt å gå for
ødeleggelse. I planbeskrivelsen framgår videre at: «Hovedpunkt i
planforslaget er en utfylling i sør på ca. 5

daa og med et fotavtrykk på ca. 12 daa med bølgevern mot sør/sørvest som
i hovedsak blir konteinerlager. Eksisterende kai kan
benyttes/videreføres, men blir supplert med ny kai mot sør.» Denne
planen vil således bety et sterkt press på nasjonalt viktig område for
tareskogutbredelse. Det følger av naturmangfoldloven (nml) § 10 at: «En
påvirkning av et økosystem skal vurderes ut fra den samlede belastning
som økosystemet er eller vil bli utsatt for.» Videre har forskerne lenge
advart mot en slik «bit-for-bit» nedbygging av kystsonen og nære
sjøområder uten noen helhetlig plan og uten samlet kunnskapsgrunnlag om
samlede konsekvenser, se f.eks. «Bit for bit» utbygging i kystsonen --
Stokke, Havnen, Dahl, Rinde, Samarbeidsrapport NIBR/NIVA/HI 2009. Det
framgår også av «Nasjonale forventninger til regional og kommunal
planlegging 2019-- 2023» at: «Det er viktig at kommuner og
fylkeskommuner vurderer virkninger for naturmangfoldet ut fra den
samlede belastningen.» Suldal kommune må da her vurdere andre typer
nedbygging og prosjekter i og nær sjø i sammenheng med denne planen, og
bør sette det aktuelle prosjektet inn i et arealregnskap, slik at
kommunens beslutningstagere får seg tydeliggjort hvor mye arealer det
legges opp til at skal utbygges i årene fremover samt bevisstgjort hvor
mye marin natur og biomangfold som her vil bli borte. Vi anser videre at
planlegger her må forholde seg til det vitenskapelige
kunnskapsgrunnlaget som gjelder for Jelsavågen. Vi kan også vise til nml
§§ 8 og 9. Det er ikke tilstrekkelig beskrevet

Vår referanse: 21/8080 Side: 2/5

og vurdert hvilke virkninger utfyllingen vil ha på marint biologisk
mangfold og på gytefeltet dersom en fjerner så store deler av oppvekst-
og beiteområdene. Utfylling og etablering av kai i et svært viktig
område for tareskog, og ålegras, overlappende med gytefelt, rimer
dessuten svært dårlig med gjeldende kommuneplans mål for areal og
arealutvikling, bl.a. om: «Ei berekraftig og langsiktig forvalting av
arealressursane for å styrka

busetnad og næringsliv, samstundes som ein tek vare på mangfaldet og
kvalitetane i Suldalsnaturen.», jf. også hovedstrategi 6 om å: «Ha ei
berekraftig forvalting av sjøområda med vekt på fleirbruk, men der
einskilde område kan avsettast til meir eksklusiv bruk. (...)».»
Kommunen bør i den videre planprosessen benytte anledningen til å «Auka
kunnskapen om det biologiske mangfaldet og nytta denne aktivt i
arealforvaltinga.», jf. hovedstrategi 5 for klima, energi og miljø. Vi
vil også peke på «Statlige planretningslinjer for differensiert
forvaltning av strandsonen langs sjøen» 10.2: «Det bør ikke tillates
utbygging i områder som har spesiell verdi i forbindelse med

friluftsliv og allmenn ferdsel, naturkvaliteter, naturmangfold,
kulturmiljø og landskap. Det gjelder for eksempel utbygging i kyst- og
fjordlandskap med spesielle kvaliteter. Forholdet til andre interesser,
som for eksempel landbruk, fiske, akvakultur og reindrift må også
vurderes.» Videre sier 6.1 at: Planlegging i strandsonen skal ta hensyn
til naturmangfold. Karakteristiske

hovedtrekk i landskap bør opprettholdes. Verdifulle forekomster av
naturtyper og arter må tas vare på.». Vi anser at planlegger ikke har
vist at de forholder seg til overordnede regler, planer og
retningslinjer i tilstrekkelig grad. Det bør være mulig å prosjektere
for og å realisere nytt hydrogenanlegg uten at planen vedtas slik at den
negativt berører andre viktige interesser. Jelsavågen synes ha gunstige
dybdeforhold ift. kai og utskipning, og vi kan ikke se at det er vurdert
alternativ plassering av dette lenger inne i vågen og unna verdifulle
tareskogforekomster.

Nærmere om konsekvenser av planen for ressursgrunnlaget for fiskeriene
Som et videre utgangspunkt for kommunens behandling av planen, vil vi
også peke på og gjenta at verdien av tareskog, og ålegras, må ses i en
større økologisk og næringsmessig sammenheng, bl.a. som oppvekst- og
beiteområder for fisk og skalldyr, jf. også at det er registrert viktige
gyteplasser for torsk i området. Som områder med høy biologisk
produksjon har tareskog, og ålegrasenger, stor betydning for
artsmangfoldet, og de er svært viktige ressursområder for rekruttering
til beskattbare artsbestander av fisk og skalldyr. Det må unngås å
anlegge kai o.l. over eller nær slike forekomster samt terrenginngrep
som utfylling. Utbredelsesområde og omfang vil variere i løpet av år og
innenfor år, og registreringene er også basert på at dette er svært
egnede voksesteder for tare, i dette tilfellet særlig sukkertare.

Interesseavveining Fiskeridirektoratet region Sør kan ikke se her at
planens virkning for naturverdier og ressursgrunnlag for fiskeriene er
vurdert grundig nok og vektlagt korrekt. Suldal kommune må uansett
foreta en vurdering av om nevnte formål er så viktig at det bør gå på
bekostning av viktige naturtyper, som har stor betydning for bl.a.
yrkesmessig uttak av mat fra sjøen og for fritidsfiske, uten at det
framlegges særlig nærmere vurdering av alternativ plassering av kai og
utfylling. F.eks. er bl.a. kysttorskbestanden på et historisk lavmål og
man burde legge til grunn en føre-var-tilnærming i det videre
planarbeidet. Det er videre vanskelig å se hvorfor svært
vannkraftkrevende industri, når den som her medfører tap av viktig marin
natur, uten særlig videre kan kalles grønn produksjon. Vi savner også en
nærmere utredning av samfunnsnytten, holdt opp mot det som synes som

Vår referanse: 21/8080 Side: 3/5

bagatellisering av ulemper for marine naturtyper og låssettingsplass
samt ulemper for øvrige verdier. Lenger inne i Jelsavågen synes
dybdeforhold ideelle for etablering av nødvendig kai, og tiltak der vil
ikke medføre samme type negative konsekvenser. For låssettingsplassen
savnes avbøtende tiltak under gjennomføringsfase. Det er f.eks. satt
krav om begrensing i anleggsarbeider i gyteperiode for sprengnings-,
mudrings- eller utfyllingsarbeider i sjø, jf. bestemmelsenes 10.1, men
ikke noe er sagt om hensyn til de periodene det står fisk i steng. Dette
må på plass. Man har videre ikke kommet i dialog med lokale
fiskere/fiskerlag/Fiskarlaget Vest ift. bruk av låssettingsplassen.
Konklusjon og innsigelse Ut fra nasjonale og regionale hensyn
Fiskeridirektoratet skal ivareta har Fiskeridirektoratet region Sør
innsigelse til planen. Det er ikke tatt tilstrekkelig hensyn til, bl.a.
ved mangelfull beskrivelse av virkninger for, tareskog og dermed også
gytefelt. Vi kan ikke umiddelbart se at utfylling for å få plass til kai
er i tråd med eksisterende planformål i det aktuelle området. Utfylling
og etablering av kai i et svært viktig område for tareskog o.a.
biologisk mangfold, bl.a. ålegras, er videre ikke i tråd med
kommuneplanens mål om at: «Det biologiske mangfaldet skal

oppretthaldast, med særleg merksemd på trua og sårbare artar og
naturtypar (...)». Innsigelsen er fremmet med bakgrunn i
Fiskeridirektoratet region Sør sitt forvaltningsansvar for
fiskerinæringen i området, og direktoratets oppdrag fra regjeringen om å
ivareta disse interessene i kommunal planlegging. Etter vår vurdering er
faren for at fiskerinæringen vil kunne bli unødvendig skadelidende som
følge av planforslaget så stor at det er grunnlag for å fremme
innsigelse til forslaget. Det er en arealkonflikt med nasjonalt viktige
fiskeriinteresser her samt en planfaglig mangel ved at alternativ
plassering av formål/tiltak i sjø ikke er tilstrekkelig utredet og
vurdert. For at innsigelsen skal kunne frafalles må formål og
bestemmelser frafalles eller endres for å ivareta våre innspill. Suldal
kommune må her grundigere vurdere om, hvor og hvordan det bør legges til
rette for kai, kontainerlagerplass og utfylling, basert på omforent og
korrekte fakta, bl.a. om mulige virkninger for gytefelt og tareskog o.a.
biologisk mangfold samt låssettingsplassen. Fiskeridirektoratet region
Sør imøteser forslag til løsning, og ber om at videre kontakt fra
kommunen i sakens anledning rettes til saksbehandler.

Med hilsen

Elin Svanes Hjørungnes konstituert regiondirektør

Erik Ludvigsen seksjonssjef

Brevet er godkjent elektronisk og sendes uten håndskreven underskrift.

Vår referanse: 21/8080 Side: 4/5

Mottakerliste: Statsforvaltaren i Rogaland

Postboks 59 Sentrum

4001

STAVANGER

Kopi til: Fiskarlaget Vest Kystverket Rogaland fylkeskommune Suldal
kommune

Slottsgaten 3 Postboks 1502 Postboks 130 Eidsvegen 7

5003 6025 4001 4230

BERGEN ÅLESUND STAVANGER SAND

Vår referanse: 21/8080 Side: 5/5


